# Debugging

## Debuggen: Het opsporen en herstellen van fouten in software.

### Uitleg

#### Fouten opsporen

Uiteraard gebruik je al vaak `console.log` statements om inzicht te krijgen in de werking van je code. Ook gebruik je deze simpele manier van debuggen om fouten in je code op te sporen. 

In deze module gaan we kennismaken met de uitgebreidere tools die je tot je beschikking hebt als developer om in een programma fouten op te sporen. Dit doen we voor Javascript aan de hand van debug functionaliteiten die zijn ingebouwd in de Chrome Devtools.

Deze tools geven je de mogelijkheid om je uitvoer van je programma op een specifiek moment te stoppen en om dan stap voor stap door je code te lopen terwijl je de waardes van de verschillende variabelen in de gaten houdt. Zo kun je precies op elk moment zien wat er gebeurt tijdens de uitvoer van je programma.

> De debug concepten die je zal leren voor het debuggen van javascript in je browser zijn niet alleen toepasbaar voor javascript. Je zult zien dat elke programmeertaal (en vaak ook editor) dezelfde opties aanbiedt om code te debuggen.

#### Inzicht in je code

Hoe complexer de code hoe moeilijker het wordt om de werking ervan goed te begrijpen. 

Als je code schrijft dan bouw je een mentaal model op van hoe de code werkt. Je eigen geschreven code voelt dan ook vaak vertrouwd aan. De keuzes die je maakt over de code zijn uiteraard helemaal logisch en je weet vaak zelf nog goed _waarom_ je bepaalde keuzes hebt gemaakt.

Het wordt lastiger als je code van iemand anders moet aanpassen. Vaak is de logica niet meteen duidelijk. Zelfs als je oude code van jezelf tegenkomt zal je merken dat het lastig is om je eigen logica te volgen, vooral als je in de tussentijd gegroeit bent als developer en je inmiddels veel "betere" code schrijft.

> De tools die je in deze module leert gebruiken helpen je om sneller en efficienter inzicht te krijgen in de uitvoer van jouw of andermans code.

